---
description: >-
  Se usas Software Libre, apoias e cres que é a mellor opción para o software no
  futuro...
---

# MIT ou GPL, esa é a cuestión

![](.gitbook/assets/cabeceira-rafa_couto.png)

### MIT ou GPL, esa é a cuestión

Se usas _Software Libre_, apoias e cres que é a mellor opción para o software no futuro e ademais **es un desenvolvedor de software**, non tes moitas excusas para non liberar cunha licencia de _Software Libre_. Como nota ao marxe, salientar que non só os programadores desenvolven _Software Libre_: tamen aportan os documentadores, probadores, deseñadores gráficos, distribuidores...

O argumento definitivo para convencerte de que debes liberar o código que teñas desenvolvido é o seguinte: se gardas o código con celo no caixón é **moi probable que morra no caixón**! Trata de lembrar código que teñas feito e pensa, coa rapidez coa que avanza o mundo da informática, se aínda hoxe tería aplicación. Fai o exercicio de revisar os teus repositorios privados e sorpréndete. Como desenvolvedor individual hai outro motivo interesante: publicar os teus traballos é o mellor **currículum** que podes ter. Mesmo hai empresas adicadas exclusivamente á [caza de talento examinando o código publicado en _GitHub_](https://www.sourcecon.com/the-complete-guide-to-recruiting-and-sourcing-candidates-on-github/).

![ Imaxe &quot;Diagrama de licencias de software segundo a FSF&quot;  - source: https://en.wikipedia.org/wiki/Software\_license](https://camo.githubusercontent.com/158b1c1a7f93b81d0ebc2128c169df64561f6418/68747470733a2f2f692e696d6775722e636f6d2f5678464951786c2e706e67)

Se dirixes unha empresa de desenvolvemento de software, podes estar cavilando por que demo ías liberar e deixar que todo o mundo teña acceso ao código... Hai varios motivos, pero o principal é que os consumidores de software valoran que os programas que se executan nos seus equipos sexan _OpenSource_ \(auditables, seguros, adaptábeis\). No caso de empresas que usan o teu software é fundamental que poidan controlar a súa información e que non exista unha dependencia do fornecedor \(**terás que ser bo dando o servizo**, nada máis e nada menos\). Se contratas coa administración, chegará un día en que será requisito imprescindible que o software pagado por todos sexa para todos \(isto debemos esixilo os cidadáns!\).

Ao medo de que a competencia poida usalo gratis... É o mellor que che pode pasar! Creas unha dependencia do teu código e terán que nomearte nos créditos. Hai un mellor argumento comercial? O que tes que estudar é se ten sentido liberar todo o que desenvolves. En teoría é o mellor, pero por favor, se o código é feo ou malo non o liberes! O ideal é liberar o código e **liderar o desenvolvemento baseado na comunidade**. Liberar un software que vai ser adoptado pola comunidade e, á vez, darlle soporte e incorporar as melloras que poidan aportar desenvolvedores externos é crear un produto de éxito garantido. Se ademais liberas antes que a competencia, será difícil que outro ocupe o teu lugar ou nicho de mercado.

![Imaxe &quot;Logo da licencia GPL&quot; - source: https://www.gnu.org/graphics/license-logos.html](https://camo.githubusercontent.com/97022c3641c95897c48510183cf6a20e5a0b86ad/68747470733a2f2f692e696d6775722e636f6d2f4b6436684965302e706e67)

A estas alturas xa deberías estar convencido de liberar o teu software e queres saber como. Pois é ben doado: só tes que usar unha **licencia de** _**Software Libre**_ **ou** _**Open Source**_. A decisión de usar unha licencia _Open Source_ sempre é mellor que a que sexa privativa, pero se engades restriccións de uso que impiden que sexa _Software Libre_ \(véxase as [4 liberdades do software](https://gl.wikipedia.org/wiki/Software_libre#Definici%C3%B3n_e_as_catros_liberdades)\) non estará ben visto e posiblemente non recibas apoio da comunidade. Isto tamén limita a posibilidade de crecer en rede exponencialmente e pode que apareza unha solución equivalente realmente libre que che faga sentir que perdeches o tempo.

Dentro das licencias libres [tes moitas onde escoller](https://choosealicense.com/licenses/) que se poden **agrupar nunha permisiva "MIT" ou nunha vírica "GPL"**. Coa _MIT_ basicamente darías permiso para facer co teu código o que se queira \(preservando dereitos de autoría\), mentras que cunha _GPL_ tamén impós a obriga de que os traballos derivados continúen a ser _GPL_. Se es puramente estricto na definición de liberdades escollerás _MIT_ pero corres o risco de que alguén empregue o teu código e a continuación o peche nunha solución privativa. Por contra, coa _GPL_ estaría obrigado a producir software licenciado tamén baixo _GPL_ co sentido de que o _Software Libre_ tenda a prevalecer sobre o privativo.

Con todo, **sexa** _**MIT**_ **ou** _**GPL**_**, libera o teu código!**



### [Seguinte artigo](persoas-que-difunden-a-cultura-libre-juan-febles.md)

