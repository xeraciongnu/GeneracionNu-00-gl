---
description: Laboratorio Android - É Android software libre?
---

# Repositorios de Software Libre en Android

![](.gitbook/assets/cabeceira-miguel_angel_rodriguez.png)

## Repositorios de Software Libre en Android

### É Android software libre?

Android é un sistema operativo, desenvolvido na actualidade por Google, que se atopa instalado en millóns de dispositivos como smartphones, tablets, smartwatches, televisores, … Aínda que está baseado no Kernel de Linux, Android ten compoñentes propietarios polo que non é software libre \(ou, polo menos non na súa totalidade\).

![](.gitbook/assets/image%20%288%29.png)

Para definir o escenario no que nos atopamos e sobre o que falaremos, supoñamos que temos un dispositivo cunha versión de Android instalada e funcionando \(este é o caso típico cando adquirimos un dispositivo Android\). Ese dispositivo está preparado para funcionar pero poida que non teña todos os programas que necesitamos e teremos que recorrer a instalalos posteriormente.  
As aplicacións que se poden utilizar en Android están baseadas nun sistema de xestión de paquetes que nos permite automatizar o proceso de instalación, configuración e actualización das mesmas.  
O nome \(sistema de xestión de paquetes\) é debido a que os programas se distribúen en forma de “paquetes” \(con formato APK no caso de Android\), encapsulados nun só ficheiro que contén os ficheiros necesarios para o correcto funcionamento do programa en cuestión e, ademais, inclúe información adicional como pode ser a versión, descrición, dependencias, …

Para instalar software en Android simplemente teremos que descargar o ficheiro APK, executalo e seguir as instrucións do proceso de instalación. Como esta práctica parece arriscada \(calquera pode facernos chegar un APK -non testado- que pode producir efectos non desexados no noso sistema\) Google implementou unha “tenda” de software desde a cal podemos descargarnos os programas que necesitemos \(uns gratuitos e outros de pago\) dunha maneira sinxela e desde unha contorna \(presumiblemente\) controlada e segura.  
Esta “tenda” chámase Google Play Store \([https://play.google.com/store](https://play.google.com/store)\). Google Play Store é algo máis que un repositorio de software. É unha plataforma de distribución dixital de software \(para dispositivos Android\) e unha tenda online que nos ofrece outro tipo de “produtos” como peliculas, música, libros, ….

![Fonte da imaxe:  https://play.google.com/store ](.gitbook/assets/image.png)

### É Google Play un repositorio de software libre? 

Google Play Store é, efectivamente, un repositorio de software \(entre outras cousas, como comentamos\) pero, na sua maior parte, o software que contén é propietario, mesmo o software libre que ofrece non permite descargar as fontes.  
Por tanto, a resposta é NON; Google Play NON é un repositorio de software libre. Ademáis, existen outras limitacións impostas por Google que poden non ser de noso agrado \(por exemplo, a de esixir unha conta de gmail para poder acceder á Play Store\).

### Cal é a alternativa, pois?

Se a nosa pretensión é dispor dun repositorio de programas para Android, que sexan software libre ou de fontes abertas e que non nos obrigue a “darnos de alta” ou a dispor dunha conta de correo electrónico asociada, a nosa elección debese ser F-DROID \([https://f-droid.org/é/](https://f-droid.org/es/)\)

![Fonte das imaxes:  https://f-droid.org](.gitbook/assets/image%20%2813%29.png)

![Fonte das imaxes:  https://f-droid.org](.gitbook/assets/image%20%2816%29.png)

### Como obter e instalar F-Droid?

F-Droid non se pode descargar desde a Play Store de Google, polo que deberemos ir á súa web, descargar o APK e instalalo manualmente no noso sistema. A ruta de descarga da última versión é [https://f-droid.org/FDroid.apk](https://f-droid.org/FDroid.apk)

Si o preferimos, podemos facer uso dun código QR para proceder á descarga:

![Fonte da imaxe: https://f-droid.org](.gitbook/assets/image%20%281%29.png)

Unha vez descargado o ficheiro APK procederemos á súa instalación, localizándoo no cartafol de “Descargas” correspondente e executándoo \(pulsando sobre el\). Para que este procedemento funcione, previamente deberemos indicarlle ao noso dispositivo que lle permitimos instalar programas “externos” á Play Store de Google posto que, como xa comentamos, Android por defecto só deixa instalar software da súa propia “tenda”.  
Para iso iremos a AXUSTES, xeralmente no apartado de “Seguridade”, buscaremos a opción “Fontes Descoñecidas” \(permitir a instalación de aplicacións de orixes distintas á Play Store\) e habilitarémola.

Unha vez instalado F-Droid teremos acceso a un completo repositorio FOSS \(Free and Open Source Software\) que contén todo tipo de aplicacións e xogos.  
Ademais, disporemos de acceso a un Foro de axuda, á documentación do proxecto, tutoriais, ... mesmo nos explican como montar o noso propio repositorio de software \(con repomaker\).

Pero esa xa é outra historia...



### [Seguinte artigo](edicion-profesional-de-audio-con-linux.md)

